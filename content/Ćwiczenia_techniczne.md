---
title: "Ćwiczenia techniczne"
slug: "cwiczenia-techniczne"
date: 2005-01-01T00:00:00+01:00
kategorie: ['Technika gry']
draft: false
wikilinks: ['Akcentowanie', 'Palcowanie', 'artykulacja']
---
**Ćwiczenia techniczne** mają na celu wyrobienie sprawności manualnej,
umożliwiającej realizację każdego zamysłu muzycznego. Istnieją różne
ćwiczenia, których celem jest opanowanie poszczególnych składników
techniki. Poniższe przykłady nie stanowią zbioru wprawek do nauki gry na
gitarze, są tylko propozycją metody układania ćwiczeń. Każdy gitarzysta
powinien opracować sobie takie ćwiczenia, jakie będą mu najbardziej
potrzebne. Nikt lepiej od niego samego nic będzie wiedział, co sprawia
mu najwięcej trudności. Muzyk jazzowy sam powinien dojść do własnej
metody rozwoju muzycznego i technicznego.

## Pomoc w nauce

Uważam, że fachowa ocena i pomoc w nauce jest potrzebna, ale
niekoniecznie tak, jak wymaga tego powszechna opinia, a więc w formie
stałego nauczyciela. Konfrontacja z profesjonalistą-gitarzystą jazzowym,
przeprowadzana kilka razy do roku, prawdziwemu jazzmanowi powinna
wystarczyć. Stała opieka stwarza sprzyjające warunki do biernej postawy
„czekania na gotowe". Uczeń wymaga, by go wszystkiego nauczono i nie
do siebie ma pretensje, jeśli nie robi postępów. W momencie przerwania
kontaktu z nauczycielem, staje się bezradny wobec nowych problemów. Taka
sytuacja byłaby zaprzeczeniem istoty jazzu. Celowo więc nie wyczerpuję
tu wszystkich problemów technicznych. Byłoby to zresztą niemożliwe,
ponieważ każdy gitarzysta potrzebuje czego innego.

Ćwiczenia podane w rozdziale pt.
„[Akcentowanie]({{< relref "Akcentowanie.md" >}})" opracowane są pod kątem
prawej ręki. Większość z nich opiera się na inierwałach powyżej kwinty,
których nie można grać na sąsiednich strunach.

## Rozgrzewka

Każdy, kto przebrnął przez początki nauki gry na gitarze, wie, że aby w
pełni wykorzystać swe umiejętności, przed występem należy zrobić
rozgrzewkę, tj. przegrać ćwiczenia, mające na celu rozruszanie mięśni i
stawów oraz tzw. zespolenie się z instrumentem. Do ćwiczeń tych możemy
wykorzystać trudniejsze fragmenty granych utworów, jednak szybciej i
wszechstronniej rozgrzejemy się przy pomocy indywidualnie dobranego
układu specjalnych wprawek. Przy okazji chciałbym zwrócić uwagę na
sytuację, w której bardzo trudno rozgrzać rękę, a mianowicie wtedy, gdy
po prostu jest za zimno. Radzę najpierw doprowadzić temperaturę
pomieszczenia do stanu normalnego i rozgrzać swój organizm, a dopiero
wtedy ćwiczyć na instrumencie. Jeśli chodzi o optymalną ilość czasu i
porę dnia poświęcana ćwiczeniom, mogę podać jedynie ogólne wskazówki.

## Czas ćwiczeń

Przede wszystkim gitarzysta powinien stwierdzić, jak długo ma ćwiczyć
bez przerwy. Gdy zauważy, że zmęczył się fizycznie, należy natychmiast
przerwać ćwiczenie, bo prowadzi to do kurczowego i siłowego grania.
Powinno się wówczas przeanalizować swoją postawę z instrumentem.
Należałoby podzielić swoje ćwiczenia na takie grupy, których przerywać
nie należy i wyznaczyć miejsca, w których można robić przerwy.

W zależności od samopoczucia oraz warunków obiektywnych trzeba układać
sobie pracę z instrumentem lak, by przebiegała płynnie i jednakowo
efektywnie. Przy rozgrywaniu się nie należy robić przerwy ponieważ nie
doprowadziwszy rozgrzewki do końca, trzeba zaczynać prawie od początku.
Nie należy też rozdzielać ćwiczeń obejmujących jeden problem techniczny.

## Wirtuozeria

Trzeba jednak przestrzec tych, którzy w technice widzą swoją przyszłość
muzyczną. Wbrew obiegowym poglądom wirtuozeria nie jest jazzowym
podejściem do muzyki. Oczywiście należy doceniać sprawność techniczną,
ale też niedobrze jest ją przeceniać, sądząc że reszta przyjdzie sama.
Ta „reszta" jest najważniejsza, a technika powinna tylko jej służyć.
Sądzę, że lepiej jest, gdy rozwój muzyczny przebiega z pewnym
wyprzedzeniem w stosunku do rozwoju technicznego. Wtedy wartości
muzyczne zostają eksponowane za pośrednictwem techniki i instrumentu.
Jest to właściwy stosunek tych elementów do siebie. W wypadku odwrotnym,
rozwinięta technika nie ma skąd czerpać wartości muzycznych. Na ogół
taki „wirtuoz" techniką chce nadrobić niedostatki muzyczne i gra szybko,
ale jałowo. Charakterystyczne jest nadużywanie blue notes, które wówczas
dewaluują się.

## Materiał dźwiękowy do ćwiczeń

Poniższe ćwiczenia nie opierają się na specjalnie jazzowym materiale
dźwiękowym. Są to te same gamy i pasaże, które są „piłowane" w szkołach
muzycznych. Podaję je, ponieważ z ich pomocą można pokazać podstawowe
problemy techniczne i palcowanie, na które należy zwrócić uwagę.
Ćwiczenia te są też uzupełnieniem do rozdziału pt.
„[Palcowanie]({{< relref "Palcowanie.md" >}})". Pragnę również podkreślić, że
muzyk jazzowy za pomocą [artykulacji]({{< relref "Artykulacja.md" >}}) potrafi
ożywić każdą gamę.

