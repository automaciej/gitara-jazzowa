---
title: "Glissando"
slug: "glissando"
date: 2005-01-01T00:00:00+01:00
kategorie: ['Technika gry']
draft: false
wikilinks: ['grafika:NutyGlissando.png']
---
*Glissando*, *portamento*

Glissandem nazywamy płynne przejście z jednego dźwięku do drugiego.
Osiągamy to przez wprowadzenie wszystkich dźwięków pośrednich pomiędzy
dźwiękiem wyjściowym a docelowym. Na gitarze glissando wykonujemy
przesuwając palec lewej ręki wzdłuż brzmiącej struny, dociskając ją cały
czas do gryfu. Dźwięk wyjściowy gramy oczywiście kostką.

Należy pamiętać, że na gitarze glissando w górę ma naturalną tendencję
do crescendo, natomiast w dół do decrescenda. Wynika to z fizycznych
właściwości drgającej struny i jest też na ogół zgodne z wymogami
muzycznymi. Ewentualnie dynamikę glissanda można korygować za pomocą
pedału mocy. Aby osiągnąć glissando bardziej płynne, bez wyraźnych
stopni chromatycznych, trzeba posłużyć się techniką hawajską. Gitarzyści
rockowi stosują do tego celu specjalne szklane lub metalowe rurki, które
zakładają na czwarty palec lewej ręki. Dociskając nią strunę lekko, tak
by nie dotykała progów i przesuwając wzdłuż strun, uzyskują efekt
glissanda. Bez dodatkowych przyrządów, ale w ograniczonym wymiarze,
można osiągnąć płynne glissando posługując się techniką bluesową: w
górę podciągając strunę, w dół odciągniętą opuszczając. Konieczne jest
przy tym użycie bardzo miękkich strun.

Portamento jest dyskretną formą glissanda. Na gitarze wykonuje się
podobnie, z tym że pozycję lewej ręki zmienia się dość szybko, nie
dociskając przy tym struny do progów. Na ogół dźwięk docelowy należy
zagrać przy pomocy uderzenia kostką. Bez tego brzmiałby zbyt słabo. W
efekcie dźwięki połączone są poświstem, który wynika z przesuwania palca
po strunie oraz są zabarwione bardzo cichymi flażoletami, wydobywającymi
się z tłumionej struny. Zarówno w czasie wykonywania portamenta jak i
glissanda, dla dogodności palcowania można zmienić palec lewej ręki.
Można stosować połączenie obu efektów, w którym np. na kilka stopni
chromatycznych przed dźwiękiem docelowym zmieniamy portamento na
glissando. Portamento, ze względu na swój delikatny charakter, ma dużo
szersze zastosowanie w muzyce jazzowej niż glissando, często zbyt
absorbujące i odciągające uwagę słuchacza od właściwej treści muzycznej.

Zarówno jeden, jak i drugi efekt nic nastręcza trudności również przy
graniu dwudźwięków i akordów. Szczególnie glissando było tak nadużywane,
że kojarzy się z muzyką o niewielkiej wartości artystycznej, trzeba więc
wyjątkowo dużej kultury muzycznej, aby się nim posługiwać. W muzyce
jazzowej częściej mamy do czynienia z fragmentami tych efektów, niż z
pełnym ich wykonaniem. Np. fragmentem glissanda w dół lub w górę muzyk
jazzowy niekiedy kończy dźwięk:

{{< figure src="/images/NutyGlissando.png" >}}

