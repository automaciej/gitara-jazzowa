---
title: "Wibracja"
slug: "wibracja"
date: 2005-01-01T00:00:00+01:00
kategorie: ['technika gry']
draft: false
wikilinks: ['lewa_r%C4%99ka', 'gryf', 'blues', 'wzmacniacz']
aliases: ['książka/wibrato']
---
Są różne rodzaje wibracji. Jako pierwszą zajmiemy się wibracją
realizowaną lewą ręką<!-- link nie odnosił się do niczego -->. Rozróżniamy tu dwie
odmiany: wibracja typu klasycznego oraz wibracja, nazwijmy ją „bluesową"
stosowana właśnie przez bluesmanów, gitarzystów rockowych i
jazz-rockowych.

Wibracja typu klasycznego uzyskiwana jest w sposób podobny, jak przy
grze na instrumentach smyczkowych. Lewa ręka zwalnia nacisk kciuka na
szyjkę instrumentu, co umożliwia wprowadzenie dłoni w szybkie ruchy
-wibracje i wykonuje ruch kołyszący wzdłuż gryfu<!-- link nie odnosił się do niczego -->.
Bardzo ważne jest tu maksymalne rozluźnienie całej ręki. Pracować
powinny tylko te mięśnie, które bezpośrednio powodują dociskanie struny
do progu. Dobra wibracja jest też sprawdzianem właściwej pracy lewej
ręki. Uzyskana w taki sposób jest delikatna i dyskretnie ubarwia
dźwięki gitary.

Druga odmiana wibracji - bluesową<!-- link nie odnosił się do niczego -->, realizowana jest
inaczej. Palcem, którym dociskamy strunę, przesuwamy ją (cały czas
dociśniętą) szybko wzdłuż progu, zmieniając tym jej napięcie, a więc i
wysokość dźwięku. Aby tego dokonać, należy zwolnić nacisk kciuka na
szyjkę instrumentu i wykorzystując bezwładność gitary, wprowadzić dłoń w
szybkie ruchy w poprzek gryfu. Dźwięk tak rozwibrowany jest nieco wyższy
od dźwięku uzyskanego w tej samej pozycji bez wibracji. Dlatego
gitarzyści stroją niekiedy swe gitary minimalnie niżej, tak by dźwięki
z wibracją miały właściwą wysokość. Problemu tego nie ma, gdy wibrujemy
struną „podciągniętą" palcem, tj. odchyloną od jej naturalnego miejsca
na gryfie, przez co dźwięk jest podwyższony, na ogół o sekundę lub
tercję, w stosunku do dźwięku, który brzmiałby na tej strunie bez
podciągnięcia. Można wówczas wibrować zmieniając wysokość dźwięku nie
tylko w górę. ale i w dół, co pozwala uzyskać czystą intonację.

Ten sposób wibracji jest bardzo sugestywny i agresywny. Stosowany w
nadmiarze powoduje przesadną egzaltację dźwięku, nie zawsze uzasadnioną
muzycznie. Umiejętność właściwego dozowania wibracji dźwięku jest
sztuką, po opanowaniu której dopiero polecałbym publicznie używanie
wibracji typu bluesowego.

## Wibrator mechaniczny

Jak już wspominałem, niektóre modele gitar wyposażone w mostek tremolo,
umożliwiają wibrację kilku, a nawet wszystkich strun jednocześnie.
Gitarzysta chwyta czwartym i piątym palcem prawej dłoni specjalny pręt.
Pręt ten ma ruch jałowy w górę i w dół, umożliwiający grę na wszystkich
strunach. Aby podwyższyć dźwięk, należy odchylić pręt od gitary, aby
obniżyć trzeba docisnąć go do instrumentu. Trzeba wiedzieć, że struny o
grubszym rdzeniu (a więc najniższe nieowijane i najniższe owijane)
reagują w większym stopniu na ruchy wibratorem. Niemożliwe jest więc
obniżenie lub podwyższenie kilku dźwięków o ten sam interwał, ponieważ
akordy „rozstrajają się". Można to robić tylko z pojedynczymi dźwiękami.

Wprowadzając pręt w szybkie ruchy, powodujemy wibrację dźwięku lub wielu
dźwięków.

## Wibrator elektryczny

Wibratory elektryczne montowane są zazwyczaj we
wzmacniaczach<!-- link nie odnosił się do niczego -->. Efekt wibracji, a raczej
specyficznego tremola, uzyskany jest tu nie przez zmiany wysokości
dźwięku, ale przez pulsacyjną zmianę siły głosu. Za pomocą dwóch
regulatorów można ustawiać intensywność wibracji - jej amplitudę oraz
prędkość z jaką następują zmiany. Do włączania i wyłączana wibratora
stosowany jest specjalny przełącznik nożny. Tak więc obsługiwanie
wibratora elektrycznego sprowadzone jest do umiejętnego zaprogramowania
jego działania i włączenia. Ogromna ilość nowych urządzeń, które dają
bardzo interesujące barwy i ich zmiany w trakcie trwania dźwięku,
spowodowała to, że wibratory elektryczne używane są rzadko.

