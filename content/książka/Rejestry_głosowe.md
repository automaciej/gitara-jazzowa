W zasadzie na gitarze jazzowej gra się za pomocą uderzenia w jedno
określone miejsce strun: w pobliżu przystawki bliższej gryfu. Są też
gitarzyści, którzy uderzają w struny między przystawką a gryfem, inni za
przystawką lub pomiędzy przystawkami. Ma to wpływ na indywidualny ton
gitarzysty, ponieważ miejsce uderzenia w strunę uzależnia barwę dźwięku,
a to wiąże się już z następnym zagadnieniem - rejestrami głosowymi.

Na gitarze można uzyskać różne [barwy dźwięku](barwa_dźwięku "wikilink")
za pomocą uderzenia w określone miejsca strun. Teoretycznie struna
uderzona w połowie jej aktywnej długości brzmieć będzie nisko i ciemno,
natomiast blisko miejsca podparcia - jasno. W praktyce do dyspozcyji
mamy długość struny od końca gryfu do [mostka](mostek "wikilink"). Gra
nad samymi przystawkami jest o tyle niebezpieczna, że istnieje możliwość
uderzenia o nie kostką, co byłoby słyszane w głośnikach. Tylko ci,
którzy opanowali w sposób niezawodny pracę [prawej
ręki](prawa_ręka "wikilink"), mogą sobie pozwolić na grę nad
przystawkami.

Ogólnie można powiedzieć, że w rejestrze bliższym gryfu dźwięk jest
miękki i pełny, a w bliższym mostka dźwięk jest ostrzejszy i bardziej
metaliczny, przy czym rejestry głosowe przechodzą płynnie jedne w
drugie. I tutaj uwaga praktyczna: grając w rejestrze przy gryfie i
używając jednocześnie najwyższych pozycji, efekt będzie odwrotny -
dźwięk ostry, ponieważ struna uderzona będzie przy progu, na którym
została skrócona. Należy wówczas miejsce uderzenia prawej ręki oddalić
od gryfu. Trzeba jeszcze pamiętać, że rejestr ostry przy samym mostku
jest cichszy i w zasadzie nie gra się bliżej mostka niż 3 lub 4 cm.

W [gitarach akustycznych](gitara_akustyczna "wikilink"), posiadających
jeden okrągły otwór, podział na rejestry jest najbardziej zbliżony do
rejestrów w gitarze klasycznej. Rejestr przy gryfie jest ciemny i
miękki, poniżej otworu rezonansowego dźwięk jest silny i bardziej
nośny, przy mostku -jasny, ostry.

Gitarzyści grający na gitarach akustycznych, częściej wykorzystują różne
rejestry głosowe niż gitarzyści „elektryczni", którzy mając możliwość
ustawiania dowolnej barwy dźwięku za pomocą regulatorów we
[wzmacniaczu](wzmacniacz "wikilink") i gitarze, zbyt radykalnie moim
zdaniem zarzucili operowanie rejestrami. A kryją one w sobie przecież
niepowtarzalne niuanse brzmieniowe.

[kategoria:technika gry](kategoria:technika_gry "wikilink")