---
title: "Akcentowanie"
slug: "akcentowanie"
date: 2005-01-01T00:00:00+01:00
kategorie: ['Technika gry']
draft: false
wikilinks: ['Dynamika', 'Grafika:NutyAkcenty01.png']
images:
  - path: "/images/NutyAkcenty01.png"
---
Zjawisko akcentowania dźwięków w muzyce jazzowej ma kilka postaci. Ze
zwględu na sposób wyróżniania dźwięków spotykane są akcenty dynamiczne i
agogiczne, intonacyjne i brzmieniowe. Ze względu na rozmieszczenie w
czasie można wyodrębnić akcenty metryczne i regularne, wynikające z
określonego rytmu oraz akcenty nieregularne.

## Akcent dynamiczny

...to wyróżnienie dźwięku poprzez większą siłę brzmienia. Jest
najbardziej efektownym i najczęściej używanym z akcentów muzycznych. Na
gitarze akcent dynamiczny uzyskuje się przez silniejsze uderzenie kostką
w strunę (patrz: rozdział pt. [Dynamika]({{< relref "Dynamika.md" >}})). Ponieważ
w jazzie akcenty nie mają na celu podkreślania oczywistych wartości
metrycznych, a służą raczej do ożywiania rytmu, dlatego często występują
nieregularnie. Niekiedy tworzą one nawet samodzielne konstrukcje
metryczne. Dlatego konieczne jest opanowanie umiejętności akcentowania
dźwięków umieszczonych w różnych częściach taktu. Ćwiczeniem mogą być
dowolne pochody melodyczne (w tym ćwiczenia z rozdziału pt. Ćwiczenia
techniczne), które gra się stosując różną artykulację za pomocą
rozmieszczania akcentów.

{{< image src="/images/NutyAkcenty01.png" width="640" height="670" >}}

Powyższe przykłady, po opanowaniu akcentów dynamicznych jako stosunkowo
najłatwiejszych, można stosować również do ćwiczeń innych rodzajów
akcentów.

## Akcent agogiczny

to wyróżnienie dźwięku poprzez niewielkie przesunięcie jego wartości
czasowej lub przedłużenie tej wartości, na ogół kosztem dźwięku
następnego. Jeśli chodzi o przesunięcie, to częściej jest to opóźnienie
względem niezmiennego tempa utworu. Niekiedy przesunięciu ulega kilka
dźwięków lub cała fraza; jest to Forma rubata używana w jazzie.

Akcent agogiczny w odróżnieniu od akcentu dynamicznego jest
subtelniejszym rodzajem wyróżniania dźwięków i stwarza u słuchacza
wrażenie niepokoju, zmusza go do uważnego śledzenia przebiegu utworu.
Wymaga od muzyka jazzowego nieco zdolności i dużo pracy, bo bez tego
próby zastosowania go, sprowadzą się po prostu do nierównej gry. Myślę,
że jest pewien związek między tym rodzajem akcentu a swingowaniem. Poza
tym akcent agogiczny, jako jedno z „wyższych wtajemniczeń" jazzmana,
wymaga od niego dojrzałości muzycznej, a w tym mieści się też
umiejętność swingowania.

Trzeba zaznaczyć, że akcent agogiczny nie ma nic wspólnego z pokutującą
w naszym świecie muzycznym, szczególnie przy wykonywaniu dzieł z epoki
Romantyzmu, manierą wykonawczą, mylnie nazywaną rubatem. Rubato, a więc
zabierać wartości czasowe z jednego dźwięku do drugiego. W wypadku, gdy
przedłużenie dźwięku nie jest rekompensowane w wartościach następnych,
tempo staje się chwiejne i nie ma punktów odniesienia. dzięki którym
słuchacz mógłby odbierać rubato. Brak stałego tempa dobry jest w
krótkim odcinku jako kontrast, ale stosowany nagminnie powoduje
wrażenie braku dyscypliny rytmicznej (co niekiedy jest prawdą).

## Akcent intonacyjny

(inaczej melodyczny) wyróżnia dźwięk poprzez nieznaczną zmianę jego
wysokości, dzięki podwyższaniu, obniżaniu i wszelkim tzw. ugięciom
dźwięku. Tak jak przy wszystkich rodzajach akcentów, nie każdy dźwięk
i nie w każdym kontekście wypadnie dobrze z akcentem intonacyjnym.
Kryteria doboru mieszczą się w praktycznej wiedzy o jazzie oraz w smaku
muzycznym gitarzysty. Ponieważ używanie tego rodzaju subtelnych zmian
wysokości dźwięku ma, a raczej powinno mieć charakter intuicyjny,
niewiele można tu doradzić. Może jedynie to, aby zwrócić uwagę na
blue-notes. które są bardziej podatne na zmiany intonacyjne.

Akcent intonacyjny na gitarze wykonać można różnymi sposobami. Tam,
gdzie istnieje muzyczne uzasadnienie operowania większymi różnicami
wysokości dźwięku, stosujemy bluesową technikę gry, a więc podciągamy
strunę palcem lewej ręki, podwyższając dźwięk. Chcąc obniżyć dźwięk,
należy skrócić strunę o jedną pozycję niżej i podciągnąć ją do wymaganej
wysokości - wówczas nieznaczne opuszczenie struny tworzy akcent
intonacyjny. Oczywiście o wiele łatwiej posługiwać się w tym wypadku
wibratorem mechanicznym.

Przy zastosowaniu innych środków technicznych występuje prawie
niezauważalne, mające jednak znaczenie muzyczne zjawisko, stwarzające
wrażenie zmian w wysokości dźwięków. Należy pamiętać z rozdziału „Kostka
a barwa dźwięku", że grając kostką ustawioną prostopadle do przedniej
płyty gitary, struna uderzona z góry i z dołu brzmi jednakowo. Jeśli
jednak nachylimy ją pod kątem 45 stopni do gitary, wówczas uzyskamy
wrażenie różnicy w wysokości dźwięku, w zależności do kierunku
uderzenia. Np. jeśli kostka z gitarą tworzy od góry kąt 45 stopni, to
uderzając strunę dźwięk będzie wydawał się niższy, niż przy uderzeniu z
góry. Wrażenie to można by tłumaczyć pewną zmianą barwy dźwięku, jaka
następuje przy takich uderzeniach.

Stosowanie akcentu intonacyjnego wymaga od gitarzysty dużej kultury
muzycznej, łatwo bowiem można przekroczyć granicę, za którą gra będzie
po prostu fałszywa.

Należy również podkreślić znaczenie wibracji, jako czynnika
akcentującego. Oczywiście piszę o wibracji wykonywanej lewą ręką. Można
wówczas wibrować wybranymi dźwiękami, a pozostałe dla kontrastu grać
prostym brzmieniem.

## Akcent brzmieniowy

to wyróżnienie dźwięku poprzez zmianę jego barwy tonu. Gitarzysta ma tu
cały arsenał środków technicznych, dzięki którym może wzbogacać swa grę.
Niestety, najczęściej dzieje się tak, że niektóre z nich są zupełnie
nieużywane, inne natomiast wykorzystywane nadmiernie. W tym drugim
przypadku zamiast akcentów brzmieniowych, dzięki którym poszczególne
frazy mogłyby nabrać specyficznego kolorytu, działającego emocjonalnie
na słuchacza, mamy do czynienia z nieuzasadnionymi muzycznie obsesyjnymi
zmianami barwy dźwięków, będącymi celem samym w sobie. A przecież nie
chodzi tu o demonstrowanie technicznych możliwości, ale o to, aby za ich
pomocą osiągnąć głębszy wyraz muzyczny. Urządzeniami nadużywanymi są
filtry i modulatory dźwięku. Nie jestem ich przeciwnikiem, ale nie
popieram bezmyślności w używaniu sprzętu muzycznego. Akcent brzmieniowy
można uzyskać:

  - techniką gry. Stosuje się tu wszystkie znane nam środki zmiany barwy
    dźwięku, którymi operuje się w trakcie gry, a więc rejestry głosowe,
    ustawienie kostki, uderzenia kombinowane, dźwięki tłumione itd.,
  - urządzenia elektroniczne sterowane nożnie. Najpopularniejszym z nich
    jest Wah-wah. Za pomocą szybkich ruchów pedałem, zsynchronizowanych
    z niektórymi dźwiękmi, akcentujemy je zmieniając ich barwę tonu.

Istnieje możliwość podłączenia innych urządzeń w sposób zapewniający
stopniową lub szybką i precyzyjną zmianę dźwięku podstawowego na
zmodulowany. Istnienie systemu MIDI spowodowało, że gitarzysta
teoretycznie może zmieniać w czasie gry prawie każdy parametr dźwięku za
pomocą odpowiednich pedałów i przełączników. Wymaga to jednak posiadania
współczesnych procesorów dźwięku i odpowiedniej wiedzy wykraczającej już
poza obszary teorii muzycznej.

