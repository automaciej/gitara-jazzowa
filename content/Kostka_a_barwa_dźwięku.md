W rozdziale pt, „[Kostka](Kostka "wikilink")" wyjaśniłem zależności
pomiędzy rodzajem kostki a barwą dźwięku. Zanim przejdziemy do innych
problemów, zależność tę usystematyzuję za pomocą tabeli:

|                  |                 |
| ---------------- | --------------- |
| **Kostka**       | **Dźwięk**      |
| **Elastyczność** | **Zakończenie** |
| elastyczna       | ostre           |
| nieelastyczna    | tępe            |

Ze zrozumiałych powodów umieściłem tutaj tylko skrajne przypadki. W
praktyce mamy do czynienia raczej ze stanami pośrednimi, które mimo, że
w tabelce nie występują, wynikają z niej dość jasno. Chciałbym zwrócić
tu uwagę na niektóre efekty barwowe możliwe do uzyskania przy pewnych
rodzajach kostek. A więc przy kostkach o powierzchni szorstkiej można
tworzyć przedłużony w czasie ostry klang. Należy wówczas włożyć kostkę
nieco głębiej w płaszczyznę strun i przesunąć jej powierzchnią po
strunie. Podobne efekty można uzyskać kostką o kształtach kolistych,
zmieniając jej równoległe ustawienie do długości strun. Możemy wówczas
operować kostką równie płytko jak zazwyczaj, a efekt tworzymy
przesuwając krawędzią po strunie. Sposób ten można wykorzystywać
również w grze akordowej. Efekt będzie spotęgowany, gdy gramy na
strunach z okrągłą owijką.

Różnicować barwę dźwięku możemy też zmieniając prostopadłe ustawienie
kostki do płaszczyzny strun. Np.: uderzając z góry kostką zwróconą jej
spodnią stroną (trzymaną przez palec wskazujący) do instrumentu,
nachylamy strunę w momencie uderzenia, również w kierunku instrumentu.
Uzyskamy wówczas dźwięk nieco jaśniejszy, niż przy uderzeniu kostką
ustawioną prostopadle. Niekiedy będzie sprawiał wrażenie minimalnie
wyższego intonacyjnie. Gdy trzymamy kostkę tak jak poprzednio, ale
uderzymy strunę z dołu, odchylając ją od instrumentu, to dźwięk uzyskamy
nieco ciemniejszy i będzie sprawiał wrażenie niższego.

Są jeszcze inne sposoby naturalnego „ubarwiania" dźwięku. Gitarzysta
powinien umieć sam je znaleźć i wykorzystywać. O zastosowaniu powyższych
efektów mowa będzie w rozdziale pt.
„[Artykulacja](Artykulacja "wikilink")".

[kategoria:technika gry](kategoria:technika_gry "wikilink")