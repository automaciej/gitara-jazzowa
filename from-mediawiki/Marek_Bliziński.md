[thumb](grafika:MarekBlizinski.jpg "wikilink")

**Marek Bliziński** (ur. 22 marca 1947 w Warszawie, zm. 17 marca 1989 w
Warszawie) - autor książki *[Gitara Jazzowa](Spis_treści "wikilink")*,
wybitny polski gitarzysta jazzowy i kompozytor. Grał m.in. w zespołach
Michała Urbaniaka, Wojciecha Karolaka i Zbigniewa Namysłowskiego.

Marek Bliziński był pierwszym w Polsce gitarzystą jazzowym klasy
światowej. Stylistycznie należał do głównego nurtu jazzu, był
kontynuatorem tradycji [gitary
elektrycznej](Gitara_elektryczna "wikilink"), wywodzącej się od [Charlie
Christiana](Charlie_Christian "wikilink") i reprezentowanej potem przez
takich muzyków jak Kenny Burrell, Barney Kessel, [Wes
Montgomery](Wes_Montgomery "wikilink"), [Jim Hall](Jim_Hall "wikilink"),
[Joe Pass](Joe_Pass "wikilink"), [Pat Metheny](Pat_Metheny "wikilink") i
[John Scofield](John_Scofield "wikilink").

## Kariera muzyczna

Pochodził z rodziny o dużych tradycjach kulturalnych. Pierwszą gitarę
otrzymał na gwiazdkę 1962 roku. Uczył się zupełnie sam. W roku 1966
założył grupę Czterech w której zainicjował wykonywanie utworów J.S.
Bacha w transkrypcji na trzy gitary i perkusję. W 1967 roku grupa ta
zajęła pierwsze miejsce w "Igrcach Gliwickich", a Bliziński otrzymał
pierwszą nagrodę w kategorii instrumentalistów. W jednym z listów pisał:

> *Praca z tym zespołem dała mi wiele, a zarówno w doskonaleniu techniki
> gry jak i w nabraniu szacunku dla czasu, tj. tempa i precyzji
> rytmicznej, a przede wszystkim nauczyłem się wówczas dyscypliny
> wewnętrznej - nieodzownej do dalszej pracy nad sobą.*

W 1971 roku współpracował już z grupą Krzysztofa Sadowskiego oraz z
Wandą Warską. Założył kwartet "Generacja" wyróżniony na festiwalu "Jazz
nad Odrą" - 1971, gdzie otrzymał 3 nagrodę w kategorii
instrumentalistów. Od tego momentu rozpoczął współpracę z zespołami i
solistami: zespół Zbigniewa Namysłowskiego, grupa Michała Urbaniaka,
kwintet Tomasza Stańki, Jana Jarczyka, zespół Włodzimierza Nahornego,
Adam Makowicz, Novi, Bemibek, Studio Jazzowe PR pod dyr. Jana Ptaszyna
Wróblewskiego, orkiestra PR i TV pod dyr. A. Trzaskowskiego, grupa
Mainstream Wojciecha Karolaka i grupa Janusza Muniaka.

Już wówczas dysponował olśniewającą techniką gry. Był niezwykle
pracowity, ćwiczył bezustannie, dążył do maksymalnej precyzji i
perfekcji. Dopiero pod koniec lat siedemdziesiątych założył własne trio,
z którym występował w klubach, dokonał szeregu nagrań radiowych i wydał
autorską płytę "The Wave" (Poljazz). W doku 1982, kiedy magazyn Jazz
Forum rozpisał pierwszą ankietę Jazztop, Marek zdobył największą liczbę
głosów w kategorii gitary. W następnych latach ustępował popularnością
tylko Jarosławowi Śmietanie i zawsze był zaliczany do dwóch najlepszych
w kraju.

W latach 1983-84 Marek został ponownie zwerbowany przez Namysłowskiego.
Z grupą Air Condition występował wtedy na wielu liczących się
festiwalach w Europie i w Kanadzie. Recenzent Johnny Olson tak pisał w
szwedzkiej gazecie "Nya Wermlands - Tidningen" z dnia 26 kwietnia 1983
roku:

> *Szokujący. Przykuł mnie do krzesła grą na gitarze, która miejscami
> była szokująco dobra. Stoi spokojnie niby posąg, z twarzą zupełnie
> bez wyrazu, lecz z bezpośrednim połączeniem pomiędzy mózgiem i gitarą,
> a grą odkrywa dobrze ugruntowaną znajomość historii improwizacji na
> instrumencie. Na dystansie czterech taktów zdążył stanąć po kolana w
> bluesowej glinie, gdzieś w delcie Mississipi, oddać syntezę kanonów
> gitarowych lat pięćdziesiątych i w końcu żeglować przez kilka
> współczesnych wzorów funk, z gatunku, które przyprawiają o zawrót
> głowy. Techniczne problemy wydają się być mu całkiem nieznane. Gra z
> niesłychanym swingiem, kiedy chce. Czego by nie robił, robi to z ostrą
> jak brzytwa rytmiczną precyzją. Człowiek godny uwagi: jeden z
> najlepszych, których słyszałem w życiu, a słyszałem już paru.*

Mimo licznych sukcesów, udanych nagrań z wieloma artystami, Marek
Bliziński nie miał szczęścia do własnych solowych nagrań. Zrażony
niedoskonałą realizacją jego pierwszej solowej płyty, wszystkie
oszczędności przeznaczał na unowocześnianie instrumentarium i
wyposażenie własnego studia nagraniowego. Zaczął pracować wspólnie z
kolegami jazzmanami na statkach wycieczkowych Royal Viking. W przerwach
między rejsami w swoim domowym studiu przygotowywał nagrania na kolejną
solową płytę.

Był gitarzystą wszechstronnym (również dobrym basistą). Jego grę
cechowała perfekcja techniczna, umiar i dobry smak. Jako solista
reprezentował typ wirtuozostwa szlachetnego, wolnego od tanich efektów,
preferującego pełnię brzmienia i naturalne traktowanie instrumentu.
Kazimierz Czyż pisał tak:

> *Jego gra to synteza skupienia i starannego doboru materiału
> dźwiękowego. Nigdy chyba nie wykonywał tzw. popisów, gdzie palce
> szybsze są od myśli; jest zawsze skoncentrowany i gra jakby dla
> siebie, bez próby epatowania publiczności. Chyba właśnie to
> introwertyczne podejście do występu powoduje, że jest prawie
> niezauważalny na estradzie; istnieje tylko jego muzyka.*

Był cenionym teoretykiem. Małomówny i niezbyt komunikatywny w
bezpośrednich kontaktach z ludźmi, dysponował bogatą wiedzą. W 1983
roku zaskoczył wszystkich znakomitą książką "Gitara Jazzowa", napisaną
zrozumiałym językiem. Kompendium wiedzy o instrumencie uzupełnił
doświadczeniami pedagogicznymi, zdobytymi podczas pracy z uczniami
warsztatów jazzowych w Chodzieży i Mąchocicach.

Sporadycznie współpracował z magazynem "Jazz Forum" i miesięcznikiem
"Jazz", pisząc na zamówienie recenzje płyt i książek związanych z
gitarą.

## Choroba

Mało kto wiedział o chorobie Marka. W 1985 roku przeszedł operację raka
skóry, która jak się wydawało zakończyła się sukcesem. Otrzymał
zalecenie unikania słońca. 28 maja 1988 roku wyruszył na kolejny rejs po
oceanach świata. Wielomiesięczne przebywanie na morzu zaczęło dawać znać
o sobie. Tracił odporność psychiczną, pogrążał się w depresji, słabł w
oczach kolegów. 19 grudnia, na dwa tygodnie przed końcem rejsu na
Jamajce, lekarz pokładowy wypisał go ze statku, nakazując natychmiastowy
powrót do domu.

W szpitalu w Warszawie rozpoznano przerzuty, związane z zaawansowaną
chorobą nowotworową. Po trzech miesiącach zmarł w szpitalu przy ulicy
Potockiej w Warszawie, na sześć dni przed 42 urodzinami.

> Pierwotna wersja tekstu pochodzi z notatki *O autorze*, napisanej przez
> Janusza Popławskiego](Janusz_Popławski "wikilink"), w książce "Gitara
> Jazzowa". Publikacja za zgodą autora.

## Wybrana dyskografia

  - *Bemowe Frazy* (1974, Bemibem)
  - *Question Mark* (1978, Janusz Muniak Quartet)
  - *Flyin' Lady* (1978, Jan Ptaszyn Wróblewski)
  - *The Wave* (1979, trio)
  - *Z Lotu Ptaka* (1980)
  - *Dla ciebie jestem sobą* (1987, Poljazz PSJ 140, duet z Ewą Bem)
  - *Constellation* (1988, Ryszard Szeremeta)

## Linki zewnętrzne

  - [Archiwum Polskiego Rocka: Marek
    Bliziński](http://www.archiwumrocka.art.pl/132,muzyk.html)
  - Festiwal gitarzystów jazzowych [Guitar
    City](http://www.guitarcity.net)
  - Księgarnia internetowa Merlin: album [Dla ciebie jestem
    sobą](http://www.merlin.com.pl/frontend/towar/193070)
  - nuty.pl: książka Marka Blizińskiego p.t. [Gitara
    Jazzowa](http://nuty.pl/autorzy/autor-blizinski_marek.htm)

[Bliziński, Marek](Kategoria:Gitarzyści_jazzowi "wikilink")[Bliziński, Marek](Kategoria:Gitarzyści_jazzowi "wikilink")
