**Staccato** jest przeciwieństwem [legata](legato "wikilink"), a więc
wskazuje na wykonywanie dźwięków krótko, z przerwami. Najprostszy i
najbardziej uniwersalny sposób uzyskiwania staccata, na gitarze
sprowadza się do skracania brzmienia strun przez odrywanie palców lewej
ręki od [gryfu](gryf "wikilink") zaraz po uderzeniu kostką w strunę.
Należy przy tym zwrócić uwagę na to, aby palce lewej ręki po zwolnieniu
docisku struny do progu, nie odrywały się przez chwilę od struny,
tłumiąc ją tym całkowicie. Nagłe bowiem zdjęcie palca z brzmiącej
struny nie tłumi całkowicie jej drgań, i powoduje w efekcie niepożądany
dźwięk pustej struny. Staccato może być bardzo krótkie lub nieco
dłuższe, aż do non legato. W zależności od tego regulujemy długość
dźwięku, dociskając strunę do progu odpowiednią ilość czasu. Wymaga to
szczególnego ćwiczenia, ponieważ w tym wypadku do uzyskania dźwięku,
oprócz dwóch omawianych już elementów (skrócenie struny i uderzenie)
dochodzi trzeci -precyzyjny w czasie i wykonaniu moment oderwania struny
od progu. Przy niezbyt krótkim staccato i non legato stosowana jest
czasem odmienna metoda gry: [lewa ręka](lewa_ręka "wikilink") pracuje
tak jak przy legato, prawą natomiast operujemy w specyficzny sposób -
[kostka](kostka "wikilink") po uderzeniu, dotyka brzmiącej struny
tłumiąc ją, co w rezultacie daje efekt pauzy między dźwiękami.

Zarówno przy grze [legato](legato "wikilink") jak i staccato niezmiernie
ważna jest precyzyjna synchronizacja obu rąk.

[kategoria:technika gry](kategoria:technika_gry "wikilink")